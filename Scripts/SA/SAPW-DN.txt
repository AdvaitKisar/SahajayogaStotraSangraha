नित्यानन्दकरी वराभयकरी सौंदर्यरत्नाकरी,
निर्धूताखिलघोरपापनिकरी प्रत्यक्षमाहेश्वरी ।
प्रालेयाचलवंशपावनकरी काशीपुराधीश्वरी । 
भिक्षां देहि कृपावलंबनकरी मातान्नपूर्णेश्वरी ॥१॥

नानारत्नविचित्रभूषणकरी हेमांबराडंबरी,
मुक्ताहारविडंबमानविलसद्वक्षोजकुंभांतरी ।
काश्मीरागरुवासितांगरुचिरा काशीपुराधीश्वरी 
भिक्षां देहि कृपावलम्बनकरी मातान्नपूर्णेश्वरी ॥२॥

योगानन्दकरी रिपुक्षयकरी धर्मैकनिष्ठाकरी,
चन्द्रार्कानलभासमानलहरी त्रैलोक्यरक्षाकरी ।
सर्वैश्वर्यकरी तपःफलकरी काशीपुराधीश्वरी । 
भिक्षां देहि कृपावलम्बनकरी मातान्नपूर्णेश्वरी ॥३॥

कैलासाचलकन्दरालयकरी गौरी ह्युमा शांकरी,
कौमारी निगमार्थगोचरकरी ह्योंकारबीजाक्षरी ।
मोक्षद्वारकपाटपाटनकरी काशीपुराधीश्वरी ।
भिक्षां देहि कृपावलम्बनकरी मातान्नपूर्णेश्वरी ॥४॥

दृश्यादृश्यविभूतिवाहनकरी ब्रह्मांड भांडोदरी,
लीलानाटकसूत्रभेदनकरी विज्ञानदीपांकुरी ।
श्रीविश्वेशमनःप्रसादनकरी काशीपुराधीश्वरी,
भिक्षां देहि कृपावलम्बनकरी मातान्नपूर्णेश्वरी ॥५॥

आदिक्षान्तसमस्तवर्णनिकरी शंभुप्रिया शांकरी,
काश्मीरत्रिपुरेश्वरी त्रिनयनी विश्वेश्वरी शर्वरी ।
कामाकांक्षकरी जनोदयकरी काशीपुराधीश्वरी,
भिक्षां देहि कृपावलंबनकरी मातान्नपूर्णेश्वरी ॥६॥

उर्वी सर्वजनेश्वरी भगवती माता कृपासागरी ।
वेणीनीलसमानकुन्तलधरी नित्यान्नदानेश्वरी ।
सक्षान्मोक्षकरी सदा शुभकरी काशीपुराधीश्वरी, 
भिक्षां देहि कृपावलम्बनकरी मातान्नपूर्णेश्वरी ॥७॥

देवी सर्वविचित्ररत्नरचिता दाक्षायणी सुंदरी ।
वामा स्वादुपयोधरा प्रियकरी सौभाग्यमाहेश्वरी ।
भक्ताभीष्टकरी दशाशुभहरी काशीपुराधीश्वरी, 
भिक्षां देहि कृपावलम्बनकरी मातान्नपूर्णेश्वरी ॥८॥

चंद्रार्कानलकोटिकोटिसदृशी चन्द्रांशुबिम्बाधरी,
चंद्रार्काग्निसमानकुंतलधरी चन्द्रार्कवर्णेश्वरी ।
मालापुस्तकपाशसाङ्कुशधरी काशीपुराधीश्वरी,
भिक्षां देहि कृपावलम्बनकरी मातान्नपूर्णेश्वरी ॥९॥

क्षत्राणकरी महाभयहरी माता कृपासागरी,
साक्षान्मोक्षकरी सदाशिवकरी विश्वेश्वरी श्रीधरी ।
दक्षाक्रन्दकरी निरामयकरी काशीपुराधीश्वरी, 
भिक्षां देहि कृपावलम्बनकरी मातान्नपूर्णेश्वरी ॥१०॥

अन्नपूर्णे सदापूर्णे शंकरप्राणवल्लभे । 
ज्ञानवैराग्यसिद्धयर्थं भिक्षां देहि च पार्वति ॥११॥

माता च पार्वती देवी पिता देवो महेश्वरः । 
बान्धवाः शिवभक्ताश्च स्वदेशो भुवनत्रयम् ॥१२॥