Atha Śrīcaṇḍīkavacam ।

Oṃ Śrī Gaṇeśāya Namaḥ । Śrī Sarasvatyai Namaḥ । Śrī Gurubhyo Namaḥ । Śrī Kuladevatāyai Namaḥ । 
Avighnamastu ॥ Oṃ Nārāyaṇāya Namaḥ ।
Oṃ Naranarottamāya Namaḥ । Oṃ Sarasvatī Devyai Namaḥ । Śrī Vedavyāsāya Namaḥ ॥

Atha Devyāḥ Kavacam ।

Asya Śrīcaṇḍīkavacasya Brahmā Ṛṣiḥ Anuṣṭup Chandaḥ Cāmuṇḍā Devatā, Aṅganyāsoktamātaro Bījam,
Digbandhadevatāstatvam, Śrī Jagadambāprītyartha Saptaśatīpāṭhāṅgatvena Jape Viniyogaḥ । 
Oṃ Namaścaṇḍikāyai ॥

Mārkaṇḍeya Uvāca ।

Oṃ Yadguhyaṃ Paramaṃ Loke Sarvarakṣākaraṃ Nṛṇām । 
Yanna Kasyacidākhyātaṃ Tanme Brūhi Pitāmaha ॥1॥

Brahmovāca ।

Asti Guhyatamaṃ Vipra Sarvabhūtopakārakam । 
Devyāstu Kavacaṃ Puṇyaṃ Tacchṛṇuṣva Mahāmune ॥2॥

Prathamaṃ Śailaputrī Ca Dvitīyaṃ Brahmacāriṇī । 
Tṛtīyaṃ Candraghaṇṭeti Kūṣmāṇḍeti Caturthakam ॥3॥
Pañcamaṃ Skandamāteti Ṣaṣṭhaṃ Kātyāyanīti Ca । 
Saptamaṃ Kālarātrīti Mahāgaurīti Cāṣṭamam ॥4॥

Navamaṃ Siddhidātrī Ca Navadurgāḥ Prakīrtitāḥ । 
Uktānyetāni Nāmāni Brahmaṇaiva Mahātmanā ॥5॥
Agninā Dahyamānastu Śatrumadhye Gato Raṇe । 
Viṣame Durgame Caiva Bhayārtāḥ Śaraṇaṃ Gatāḥ ॥6॥

Na Teṣāṃ Jāyate Kiñcidaśubhaṃ Raṇasaṅkaṭe । 
Nāpadaṃ Tasya Paśyāmi Śokaduḥkhabhayaṃ Na Hi ॥7॥
Yaistu Bhaktyā Smṛtā Nūnaṃ Teṣāṃ Vṛddhiḥ Prajāyate । 
Ye Tvāṃ Smaranti Deveśi Rakṣase Tānna Saṃśayaḥ ॥8॥

Pretasaṃsthā Tu Cāmuṇḍā Vārāhī Mahiṣāsanā । 
Aindrī Gajasamārūḍhā Vaiṣṇavī Garuḍāsanā ॥9॥
Māheśvarī Vṛṣārūḍhā Kaumārī Śikhivāhanā । 
Lakṣmīḥ Padmāsanā Devī Padmahastā Haripriyā ॥10॥

Śvetarūpadharā Devī Īśvarī Vṛṣavāhanā । 
Brāhmī Haṃsasamārūḍhā Sarvābharaṇabhūṣitā ॥11॥
Ityetā Mātaraḥ Sarvāḥ Sarvayogasamanvitāḥ । 
Nānābharaṇaśobhāḍhyā Nānāratnopaśobhitāḥ ॥12॥

Dṛśyante Rathamārūḍhā Devyaḥ Krodhasamākulāḥ । 
Śaṅkhaṃ Cakraṃ Gadāṃ Śaktiṃ Halaṃ Ca Musalāyudham ॥13॥
Kheṭakaṃ Tomaraṃ Caiva Paraśuṃ Pāśameva Ca । 
Kuntāyudhaṃ Triśūlaṃ Ca Śārṅgamāyudhamuttamam ॥14॥

Daityānāṃ Dehanāśāya Bhaktānāmabhayāya Ca । 
Dhārayantyāyudhānītthaṃ Devānāṃ Ca Hitāya Vai ॥15॥
Namaste'stu Mahāraudre Mahāghoraparākrame । 
Mahābale Mahotsāhe Mahābhayavināśini ॥16॥

Trāhi Māṃ Devi Duṣprekṣye Śatrūṇāṃ Bhayavarddhini । 
Prācyāṃ Rakṣatu Māmaindrī Āgneyyāmagnidevatā ॥17॥
Dakṣiṇe'vatu Vārāhī Nairṛtyāṃ Khaṅgadhāriṇī । 
Pratīcyāṃ Vāruṇī Rakṣed Vāyavyāṃ Mṛgavāhinī ॥18॥

Udīcyāṃ Pātu Kaumārī Aiśānyāṃ Śūladhāriṇī । 
Ūrdhvaṃ Brahmāṇi Me Rakṣedadhastād Vaiṣṇavī Tathā ॥19॥
Evaṃ Daśa Diśo Rakṣeccāmuṇḍā Śavavāhanā । 
Jayā Me Cāgrataḥ Pātu Vijayā Pātu Pṛṣṭhataḥ ॥20॥

Ajitā Vāmapārśve Tu Dakṣiṇe Cāparājitā । 
Śikhāmudyotinī Rakṣedumā Mūrdhni Vyavasthitā ॥21॥
Mālādharī Lalāṭe Ca Bhruvau Rakṣedyaśasvinī । 
Trinetrā Cā Bhruvormadhye Yamaghaṇṭā Ca Nāsike ॥22॥

Śaṅkhinī Cakṣuṣormadhye Śrotrayordvāravāsinī । 
Kapolau Kālikā Rakṣetkarṇamūle Tu Śāṅkarī ॥23॥
Nāsikāyāṃ Sugandhā Ca Uttaroṣṭhe Ca Carcikā । 
Adhare Cāmṛtakalā Jihvāyāṃ Ca Sarasvatī ॥24॥

Dantān Rakṣatu Kaumārī Kaṇṭhadeśe Tu Caṇḍikā । 
Ghaṇṭikāṃ Citraghaṇṭā Ca Mahāmāyā Ca Tāluke ॥25॥
Kāmākṣī Cibukaṃ Rakṣed Vācaṃ Me Sarvamaṅgalā । 
Grīvāyāṃ Bhadrakālī Ca Pṛṣṭhavaṃśe Dhanurdharī ॥26॥

Nīlagrīvā Bahiḥkaṇṭhe Nalikāṃ Nalakūbarī । 
Skandhayoḥ Khaḍginī Rakṣed Bāhū Me Vajradhāriṇī ॥27॥
Hastayordaṇḍinī Rakṣedambikā Cāṅgulīṣu Ca । 
Nakhāñchūleśvarī Rakṣetkukṣau Rakṣetkuleśvarī ॥28॥

Stanau Rakṣenmahādevī Manaḥ Śokavināśinī । 
Hṛdaye Lalitā Devī Udare Śūladhāriṇī ॥29॥
Nābhau Ca Kāminī Rakṣed Guhyaṃ Guhyeśvarī Tathā । 
Pūtanā Kāmikā Meḍhraṃ Gude Mahiṣavāhinī ॥30॥

Kaṭyāṃ Bhagavatī Rakṣejjānunī Vindhyavāsinī । 
Jaṅghe Mahābalā Rakṣetsarvakāmapradāyinī ॥31॥
Gulphayornārasiṃhī Ca Pādapṛṣṭhe Tu Taijasī । 
Pādāṅgulīṣu Śrī Rakṣetpādādhastalavāsinī ॥32॥

Nakhān Daṃṣṭrākarālī Ca Keśāṃścaivordhvakeśinī ।
Romakūpeṣu Kauberī Tvacaṃ Vāgīśvarī Tathā ॥33॥
Raktamajjāvasāmāṃsānyasthimedāṃsi Pārvatī । 
Antrāṇi Kālarātriśca Pittaṃ Ca Mukuṭeśvarī ॥34॥

Padmāvatī Padmakośe Kaphe Cūḍāmaṇistathā । 
Jvālāmukhī Nakhajvālāmabhedyā Sarvasandhiṣu ॥35॥
Śukraṃ Brahmāṇi Me Rakṣecchāyāṃ Chatreśvarī Tathā । 
Ahaṅkāraṃ Mano Buddhiṃ Rakṣenme Dharmadhāriṇī ॥36॥

Prāṇāpānau Tathā Vyānamudānaṃ Ca Samānakam । 
Vajrahastā Ca Me Rakṣetprāṇaṃ Kalyāṇaśobhanā ॥37॥
Rase Rūpe Ca Gandhe Ca Śabde Sparśe Ca Yoginī । 
Satvaṃ Rajastamaścaiva Rakṣennārāyaṇī Sadā ॥38॥

Āyū Rakṣatu Vārāhī Dharmaṃ Rakṣatu Vaiṣṇavī । 
Yaśaḥ Kīrtiṃ Ca Lakṣmīṃ Ca Dhanaṃ Vidyāṃ Ca Cakriṇī ॥39॥
Gotramindrāṇi Me Rakṣetpaśūnme Rakṣa Caṇḍike । 
Putrān Rakṣenmahālakṣmīrbhāryāṃ Rakṣatu Bhairavī ॥40॥

Panthānaṃ Supathā Rakṣenmārgaṃ Kṣemakarī Tathā । 
Rājadvāre Mahālakṣmīrvijayā Sarvataḥ Sthitā ॥41॥
Rakṣāhīnaṃ Tu Yatsthānaṃ Varjitaṃ Kavacena Tu । 
Tatsarvaṃ Rakṣa Me Devi Jayantī Pāpanāśinī ॥42॥

Padamekaṃ Na Gacchettu Yadīcchecchubhamātmanaḥ । 
Kavacenāvṛto Nityaṃ Yatra Yatraiva Gacchati ॥43॥
Tatra Tatrārthalābhaśca Vijayaḥ Sārvakāmikaḥ । 
Yaṃ Yaṃ Cintayate Kāmaṃ Taṃ Taṃ Prāpnoti Niścitam ।
Paramaiśvaryamatulaṃ Prāpsyate Bhūtale Pumān ॥44॥

Nirbhayo Jāyate Martyaḥ Saṅgrāmeṣvaparājitaḥ । 
Trailokye Tu Bhavetpūjyaḥ Kavacenāvṛtaḥ Pumān ॥45॥
Idaṃ Tu Devyāḥ Kavacaṃ Devānāmapi Durlabham । 
Yaḥ Paṭhetprayato Nityaṃ Trisandhyaṃ Śraddhayānvitaḥ ॥46॥

Daivī Kalā Bhavettasya Trailokyeṣvaparājitaḥ । 
Jīved Varṣaśataṃ Sāgramapamṛtyuvivarjitaḥ ॥47॥
Naśyanti Vyādhayaḥ Sarve Lūtāvisphoṭakādayaḥ । 
Sthāvaraṃ Jaṅgamaṃ Caiva Kṛtrimaṃ Cāpi Yadviṣam ॥48॥

Abhicārāṇi Sarvāṇi Mantrayantrāṇi Bhūtale । 
Bhūcarāḥ Khecarāścaiva Jalajāścopadeśikāḥ ॥49॥
Sahajā Kulajā Mālā Ḍākinī Śākinī Tathā । 
Antarikṣacarā Ghorā Ḍākinyaśca Mahābalāḥ ॥50॥

Grahabhūtapiśācāśca Yakṣagandharvarākṣasāḥ । 
Brahmarākṣasavetālāḥ Kūṣmāṇḍā Bhairavādayaḥ ॥51॥
Naśyanti Darśanāttasya Kavace Hṛdi Saṃsthite । 
Mānonnatirbhaved Rājñastejovṛddhikaraṃ Param ॥52॥

Yaśasā Varddhate So'pi Kīrtimaṇḍitabhūtale । 
Japetsaptaśatīṃ Caṇḍīṃ Kṛtvā Tu Kavacaṃ Purā ॥53॥
Yāvadbhūmaṇḍalaṃ Dhatte Saśailavanakānanam । 
Tāvattiṣṭhati Medinyāṃ Santatiḥ Putrapautrikī ॥54॥

Dehānte Paramaṃ Sthānaṃ Yatsurairapi Durlabham । 
Prāpnoti Puruṣo Nityaṃ Mahāmāyāprasādataḥ ॥55॥
Labhate Paramaṃ Rūpaṃ Śivena Saha Modate ॥Oṃ॥ ॥56॥

Iti Śrī Devyāḥ Kavacaṃ Sampūrṇam ।