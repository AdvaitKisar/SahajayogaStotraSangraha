Oṃ Sarve Vai Daivā Devīmupatasthuḥ Kāsi Tvaṃ Mahādevīti ॥1॥
Sābravīt - Ahaṃ Brahmasvarūpiṇī । Mattaḥ Prakṛtipuruṣātmakaṃ Jagat । Śūnyaṃ Cāśūnyaṃ Ca ॥2॥

Ahamānandānānandau । Ahaṃ Vijñānāvijñāne Ahaṃ Brahmābrahmaṇī Veditavye ।
Ahaṃ Pañcabhūtānyapañcabhūtāni । Ahamakhilaṃ Jagat ॥3॥
Vedo'hamavedo'ham । Vidyāhamavidyāhaṃ Ajāhamanajāham । Adhaścordhvaṃ Ca Tiryakcāham ॥4॥

Ahaṃ Rudrebhirvasubhiścarāmi । Ahamādityairuta Viśvadevaiḥ ।
Ahaṃ Mitrāvaruṇāvubhau Bibharmi । Ahamindrāgnī Ahamaśvināvubhau ॥5॥
Ahaṃ Somaṃ Tvaṣṭāraṃ Pūṣaṇaṃ Bhagaṃ Dadhāmi ।
Ahaṃ Viṣṇumurukramaṃ Brahmāṇamuta Prajāpatiṃ Dadhāmi ॥6॥

Ahaṃ Dadhāmi Draviṇaṃ Haviṣmate Suprāvye Yajamānāya Sunvate ।
Ahaṃ Rāṣṭrī Saṅgamanī Vasūnāṃ Cikituṣī Prathamā Yajñiyānām ।
Ahaṃ Suve Pitaramasya Mūrdhanmama Yonirapsvantaḥ Samudre ।
Ya Evaṃ Veda । Sa Daivī Sampadamāpnoti ॥7॥

Te Devā Abruvan - Namo Devyai Mahādevyai Śivāyai Satataṃ Namaḥ ।
Namaḥ Prakṛtyai Bhadrāyai Niyatāḥ Praṇatāḥ Sma Tām ॥8॥

Tāmagnivarṇāṃ Tapasā Jvalantīṃ Vairocanīṃ Karmaphaleṣu Juṣṭām ।
Durgāṃ Devīṃ Śaraṇaṃ Prapadyāmahe'surānnāśayitryai Te Namaḥ ॥9॥

Devī Vācamajanayanta Devāstāṃ Viśvarūpāḥ Paśavo Vadanti ।
Sā No Mandreṣamūrjaṃ Duhānā Dhenurvāgasmānupa Suṣṭutaitu ॥10॥

Kālarātrīṃ Brahmastutāṃ Vaiṣṇavīṃ Skandamātaram ।
Sarasvatīmaditiṃ Dakṣaduhitaraṃ Namāmaḥ Pāvanāṃ Śivām ॥11॥
Mahālakṣmyai Ca Vidmahe Sarvaśaktyai Ca Dhīmahi Tanno Devī Pracodayāt ॥12॥

Aditirhyajaniṣṭa Dakṣa Yā Duhitā Tava ।
Tāṃ Devā Anvajāyanta Bhadrā Amṛtabandhavaḥ ॥13॥
Kāmo Yoniḥ Kamalā Vajrapāṇirguhā Hasā Mātariśvābhramindraḥ ।
Punarguhā Sakalā Māyayā Ca Purucyaiṣā Viśvamātādividyom ॥14॥

Eṣā''tmaśaktiḥ । Eṣā Viśvamohinī ।
Pāśāṅkuśā Dhanurbāṇa Dharā । Eṣā Śrī Mahāvidyā । Ya Evaṃ Veda Sa Śokaṃ Tarati ॥15॥
Namaste'stu Bhagavati Mātarasmān Pāhi Sarvataḥ ॥16॥

Saiṣāṣṭau Vasavaḥ । Saiṣaikādaśa Rudrāḥ । Saiṣā Dvādaśādityāḥ ।
Saiṣā Viśvadevāḥ Somapā Asomapāśca । Saiṣā Yātudhānā Asurā Rakṣāṃsi Piśācā Yakṣāḥ Siddhāḥ ।
Saiṣā Satvarajastamāṃsi । Saiṣā Brahmāviṣṇurudrarūpiṇī ।
Saiṣā Prajāpatīndramanavaḥ । Saiṣā Grahanakṣatrajyotīṃṣi ।
Kalā Kāṣṭhādikālarūpiṇī । Tāmahaṃ Praṇaumi Nityam ॥
Pāpahāriṇīṃ Devīṃ Bhuktimuktipradāyinīm ।
Anantāṃ Vijayāṃ Śuddhāṃ Śaraṇyāṃ Śivadāṃ Śivām ॥17॥

Viyadīkārasaṃyuktaṃ Vītihotra Samanvitam ।
Ardhendulasitaṃ Devyā Bījaṃ Sarvārthasādhakam ॥18॥

Evamekākṣaraṃ Brahma Yatayaḥ Śuddhacetasaḥ ।
Dhyāyanti Paramānandamayā Jñānāmburāśayaḥ ॥19॥

Vāṅmāyā Brahmasūstasmāt Ṣaṣṭhaṃ Vaktrasamanvitam ।
Sūryo'vām Śrotrabindu Saṃyuktaṣṭāttṛtīyakam ।
Nārāyaṇena Saṃmiśro Vāyuścādharayuk Tataḥ ।
Vicce Navārṇako'rṇaḥ Syānmahadānandadāyakaḥ ॥20॥

Hṛtpuṇḍarīkamadhyasthāṃ Prātaḥ Sūryasamaprabhām ।
Pāśāṅkuśadharāṃ Saumyāṃ Varadābhayahastakām ।
Trinetrāṃ Raktavasanāṃ Bhaktakāmadughāṃ Bhaje ॥21॥

Namāmi Tvāṃ Mahādevīṃ Mahābhayavināśinīm ।
Mahādurgapraśamanīṃ Mahākāruṇyarūpiṇīm ॥22॥

Yasyāḥ Svarūpaṃ Brahmādayo Na Jānanti Tasmāducyate Ajñeyā ।
Yasyā Anto Na Labhyate Tasmāducyate Anantā ।
Yasyā Lakṣyaṃ Nopalakṣyate Tasmāducyate Alakṣyā ।
Yasyā Jananaṃ Nopalabhyate Tasmāducyate Ajā ।
Ekaiva Sarvatra Vartate Tasmāducyate Ekā ।
Ekaiva Viśvarūpiṇī Tasmāducyate Naikā ।
Ata Evocyate Ajñeyānantālakṣyājaikā Naiketi ॥23॥

Mantrāṇāṃ Mātṛkādevī Śabdānāṃ Jñānarūpiṇī ।
Jñānānāṃ Cinmayātītā Śūnyānāṃ Śūnyasākṣiṇī ।
Yasyāḥ Parataraṃ Nāsti Saiṣā Durgā Prakīrtitā ॥24॥

Tāṃ Durgā Durgamāṃ Devīṃ Durācāravighātinīm ।
Namāmi Bhavabhīto'haṃ Saṃsārārṇavatāriṇīm ॥25॥

Idamatharvaśīrṣaṃ Yo'dhīte Sapañcātharvaśīrṣajapaphalamāpnoti ।
Idamatharvaśīrṣamajñātvā Yo'rcāṃ Sthāpayati Śatalakṣaṃ Prajaptvāpi So'rcāsiddhiṃ Na Vindati ।
Śatamaṣṭottaraṃ Cāsya Puraścaryāvidhiḥ Smṛtaḥ ।
Daśavāraṃ Paṭhedyastu Sadyaḥ Pāpaiḥ Pramucyate ।
Mahādurgāṇi Tarati Mahādevyāḥ Prasādataḥ ॥26॥

Sāyamadhīyāno Divasakṛtaṃ Pāpaṃ Nāśayati ।
Prātaradhīyāno Rātrikṛtaṃ Pāpaṃ Nāśayati ।
Sāyaṃ Prātaḥ Prayuñjāno Apāpo Bhavati ।
Niśīthe Turīyasandhyāyāṃ Japtvā Vāksiddhirbhavati ।
Nūtanāyāṃ Pratimāyāṃ Japtvā Devatāsānnidhyaṃ Bhavati ।
Prāṇapratiṣṭhāyāṃ Japtvā Prāṇānāṃ Pratiṣṭhā Bhavati ।
Bhaumāśvinyāṃ Mahādevīsannidhau Japtvā Mahāmṛtyuṃ Tarati ।
Sa Mahāmṛtyuṃ Tarati Ya Evaṃ Veda । Ityupaniṣat ॥27॥