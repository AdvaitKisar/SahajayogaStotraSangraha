Ānandalaharī (1-41)

Śivaḥ Śaktyā Yukto Yadi Bhavati Śaktaḥ Prabhavituṃ,
Na Cedevaṃ Devo Na Khalu Kuśalaḥ Spanditumapi ।
Atastvāmārādhyāṃ Hariharaviriñcādibhirapi,
Praṇantuṃ Stotuṃ Vā Kathamakṛtapuṇyaḥ Prabhavati ॥1॥

Tanīyāṃsaṃ Pāṃsuṃ Tava Caraṇapaṅkeruhabhavaṃ,
Viriñcissañcinvan Viracayati Lokānavikalam ।
Vahatyenaṃ Śauriḥ Kathamapi Sahasreṇa Śirasāṃ,
Harassaṅkṣudyainaṃ Bhajati Bhasitoddhūlanavidhim ॥2॥

Avidyānāmanta-stimira-mihiradvīpanagarī,
Jaḍānāṃ Caitanya-stabaka-makaranda-srutijharī ।
Daridrāṇāṃ Cintāmaṇiguṇanikā Janmajaladhau,
Nimagnānāṃ Daṃṣṭrā Muraripu-varāhasya Bhavati ॥3॥

Tvadanyaḥ Pāṇibhyāmabhayavarado Daivatagaṇaḥ,
Tvamekā Naivāsi Prakaṭitavarābhītyabhinayā ।
Bhayāt Trātuṃ Dātuṃ Phalamapi Ca Vāñchāsamadhikaṃ,
Śaraṇye Lokānāṃ Tava Hi Caraṇāveva Nipuṇau ॥4॥

Haristvāmārādhya Praṇatajanasaubhāgyajananīṃ,
Purā Nārī Bhūtvā Puraripumapi Kṣobhamanayat ।
Smaro'pi Tvāṃ Natvā Ratinayanalehyena Vapuṣā,
Munīnāmapyantaḥ Prabhavati Hi Mohāya Mahatām ॥5॥

Dhanuḥ Pauṣpaṃ Maurvī Madhukaramayī Pañca Viśikhāḥ,
Vasantaḥ Sāmanto Malayamarudāyodhanarathaḥ ।
Tathāpyekaḥ Sarvaṃ Himagirisute Kāmapi Kṛpām,
Apāṅgātte Labdhvā Jagadida-manaṅgo Vijayate ॥6॥

Kvaṇatkāñcīdāmā Karikalabhakumbhastananatā,
Parikṣīṇā Madhye Pariṇataśaraccandravadanā ।
Dhanurbāṇān Pāśaṃ Sṛṇimapi Dadhānā Karatalaiḥ,
Purastādāstāṃ Naḥ Puramathiturāhopuruṣikā ॥7॥

Sudhāsindhormadhye Suraviṭapivāṭīparivṛte,
Maṇidvīpe Nīpopavanavati Cintāmaṇigṛhe ।
Śivākāre Mañce Paramaśivaparyaṅkanilayāṃ,
Bhajanti Tvāṃ Dhanyāḥ Katicana Cidānandalaharīm ॥8॥

Mahīṃ Mūlādhāre Kamapi Maṇipūre Hutavahaṃ,
Sthitaṃ Svādhiṣṭhāne Hṛdi Marutamākāśamupari ।
Mano'pi Bhrūmadhye Sakalamapi Bhitvā Kulapathaṃ,
Sahasrāre Padme Saha Rahasi Patyā Viharase ॥9॥

Sudhādhārāsāraiścaraṇayugalāntarvigalitaiḥ,
Prapañcaṃ Siñcantī Punarapi Rasāmnāyamahasaḥ ।
Avāpya Svāṃ Bhūmiṃ Bhujaganibhamadhyuṣṭavalayaṃ,
Svamātmānaṃ Kṛtvā Svapiṣi Kulakuṇḍe Kuhariṇi ॥10॥

Caturbhiḥ Śrīkaṇṭhaiḥ Śivayuvatibhiḥ Pañcabhirapi,
Prabhinnābhiḥ Śambhornavabhirapi Mūlaprakṛtibhiḥ ।
Catuścatvāriṃśadvasudalakalāśratrivalaya- (Trayaścatvāri),
Trirekhābhiḥ Sārdhaṃ Tava Śaraṇakoṇāḥ Pariṇatāḥ ॥11॥ (Caraṇakoṇāḥ, Bhavanakiṇāḥ)

Tvadīyaṃ Saundaryaṃ Tuhinagirikanye Tulayituṃ,
Kavīndrāḥ Kalpante Kathamapi Viriñciprabhṛtayaḥ ।
Yadālokautsukyādamaralalanā Yānti Manasā,
Tapobhirduṣprāpāmapi Giriśasāyujyapadavīm ॥12॥

Naraṃ Varṣīyāṃsaṃ Nayanavirasaṃ Narmasu Jaḍaṃ,
Tavāpāṅgāloke Patitamanudhāvanti Śataśaḥ ।
Galadveṇībandhāḥ Kucakalaśavisrastasicayā,
Haṭhāt Truṭyatkāñcyo Vigalitadukūlā Yuvatayaḥ ॥13॥

Kṣitau Ṣaṭpañcāśad Dvisamadhikapañcāśadudake,
Hutāśe Dvāṣaṣṭiścaturadhikapañcāśadanile ।
Divi Dviṣṣaṭtriṃśanmanasi Ca Catuṣṣaṣṭiriti Ye,
Mayūkhāsteṣāmapyupari Tava Pādāmbujayugam ॥14॥

Śarajjyotsnāśuddhāṃ Śaśiyutajaṭājūṭamakuṭāṃ,
Varatrāsatrāṇasphaṭikaghaṭikāpustakakarām ।
Sakṛnna Tvā Natvā Kathamiva Satāṃ Saṃnnidadhate,
Madhukṣīradrākṣāmadhurimadhurīṇāḥ Bhaṇitayaḥ ॥15॥

Kavīndrāṇāṃ Cetaḥkamalavanabālātaparuciṃ,
Bhajante Ye Santaḥ Katicidaruṇāmeva Bhavatīm ।
Viriñcipreyasyāstaruṇataraśṛṅgāralaharīgabhīrābhirvāgbhirvidadhati Satāṃ Rañjanamamī ॥16॥

Savitrībhirvācāṃ Śaśimaṇiśilābhaṅgarucibhiḥ,
Vaśinyādyābhistvāṃ Saha Janani Sañcintayati Yaḥ ।
Sa Kartā Kāvyānāṃ Bhavati Mahatāṃ Bhaṅgirucibhiḥ,
Vacobhirvāgdevīvadanakamalāmodamadhuraiḥ ॥17॥

Tanucchāyābhiste Taruṇataraṇiśrīsaraṇibhiḥ,
Divaṃ Sarvāmurvīmaruṇimani Magnāṃ Smarati Yaḥ ।
Bhavantyasya Trasyadvanahariṇaśālīnanayanāḥ,
Sahorvaśyā Vaśyāḥ Kati Kati Na Gīrvāṇagaṇikāḥ ॥18॥

Mukhaṃ Binduṃ Kṛtvā Kucayugamadhastasya Tadadho,
Harārdhaṃ Dhyāyedyo Haramahiṣi Te Manmathakalām ।
Sa Sadyaḥ Saṅkṣobhaṃ Nayati Vanitā Ityatilaghu,
Trilokīmapyāśu Bhramayati Ravīndustanayugām ॥19॥

Kirantīmaṅgebhyaḥ Kiraṇanikurambāmṛtarasaṃ,
Hṛdi Tvāmādhatte Himakaraśilāmūrtimiva Yaḥ ।
Sa Sarpāṇāṃ Darpaṃ Śamayati Śakuntādhipa Iva,
Jvarapluṣṭān Dṛṣṭyā Sukhayati Sudhādhārasirayā ॥20॥

Taṭillekhātanvīṃ Tapanaśaśivaiśvānaramayīṃ,
Niṣaṇṇāṃ Ṣaṇṇāmapyupari Kamalānāṃ Tava Kalām ।
Mahāpadmāṭavyāṃ Mṛditamalamāyena Manasā,
Mahāntaḥ Paśyanto Dadhati Paramāhlādalaharīm ॥21॥

Bhavāni Tvaṃ Dāse Mayi Vitara Dṛṣṭiṃ Sakaruṇāmiti Stotuṃ Vāñchan Kathayati Bhavāni Tvamiti Yaḥ ।
Tadaiva Tvaṃ Tasmai Diśasi Nijasāyujyapadavīṃ,
Mukundabrahmendrasphuṭamakuṭanīrājitapadām ॥22॥

Tvayā Hṛtvā Vāmaṃ Vapuraparitṛptena Manasā,
Śarīrārdhaṃ Śambhoraparamapi Śaṅke Hṛtamabhūt ।
Yadetattvadrūpaṃ Sakalamaruṇābhaṃ Trinayanaṃ,
Kucābhyāmānamraṃ Kuṭilaśaśicūḍālamakuṭam ॥23॥

Jagatsūte Dhātā Hariravati Rudraḥ Kṣapayate,
Tiraskurvannetatsvamapi Vapurīśastirayati ।
Sadāpūrvaḥ Sarvaṃ Tadidamanugṛhṇāti Ca 
Śivastavājñāmālambya Kṣaṇacalitayorbhrūlatikayoḥ ॥24॥

Trayāṇāṃ Devānāṃ Triguṇajanitānāṃ Tava Śive,
Bhavet Pūjā Pūjā Tava Caraṇayoryā Viracitā ।
Tathā Hi Tvatpādodvahanamaṇipīṭhasya Nikaṭe,
Sthitā Hyete Śaśvanmukulitakarottaṃsamakuṭāḥ ॥25॥

Viriñciḥ Pañcatvaṃ Vrajati Harirāpnoti Viratiṃ,
Vināśaṃ Kīnāśo Bhajati Dhanado Yāti Nidhanam ।
Vitandrī Māhendrī Vitatirapi Saṃmīlitadṛśā,
Mahāsaṃhāre'smin Viharati Sati Tvatpatirasau ॥26॥

Japo Jalpaḥ Śilpaṃ Sakalamapi Mudrāviracanā,
Gatiḥ Prādakṣiṇyakramaṇamaśanādyāhutividhiḥ ।
Praṇāmassaṃveśassukhamakhilamātmārpaṇadṛśā,
Saparyāparyāyastava Bhavatu Yanme Vilasitam ॥27॥

Sudhāmapyāsvādya Pratibhayajarāmṛtyuhariṇīṃ,
Vipadyante Viśve Vidhiśatamakhādyā Diviṣadaḥ ।
Karālaṃ Yatkṣvelaṃ Kabalitavataḥ Kālakalanā,
Na Śambhostanmūlaṃ Tava Janani Tāṭaṅkamahimā ॥28॥

Kirīṭaṃ Vairiñcaṃ Parihara Puraḥ Kaiṭabhabhidaḥ,
Kaṭhore Koṭīre Skhalasi Jahi Jambhārimukuṭam ।
Praṇamreṣveteṣu Prasabhamupayātasya Bhavanaṃ,
Bhavasyābhyutthāne Tava Parijanoktirvijayate ॥29॥

Svadehodbhūtābhirghṛṇibhiraṇimādyābhirabhito,
Niṣevye Nitye Tvāmahamiti Sadā Bhāvayati Yaḥ ।
Kimāścaryaṃ Tasya Trinayanasamṛddhiṃ Tṛṇayato,
Mahāsaṃvartāgnirviracayati Nīrājanavidhim ॥30॥

Catuṣṣaṣṭyā Tantraiḥ Sakalamatisandhāya Bhuvanaṃ,
Sthitastattatsiddhiprasavaparatantraiḥ Paśupatiḥ ।
Punastvannirbandhādakhilapuruṣārthaikaghaṭanāsvatantraṃ Te Tantraṃ Kṣititalamavātītaradidam ॥31॥

Śivaḥ Śaktiḥ Kāmaḥ Kṣitiratha Raviḥ Śītakiraṇaḥ,
Smaro Haṃsaḥ Śakrastadanu Ca Parāmāraharayaḥ ।
Amī Hṛllekhābhistisṛbhiravasāneṣu Ghaṭitā,
Bhajante Varṇāste Tava Janani Nāmāvayavatām ॥32॥

Smaraṃ Yoniṃ Lakṣmīṃ Tritayamidamādau Tava Manornidhāyaike Nitye Niravadhimahābhogarasikāḥ ।
Bhajanti Tvāṃ Cintāmaṇigunanibaddhākṣavalayāḥ,
Śivāgnau Juhvantaḥ Surabhighṛtadhārāhutiśataiḥ ॥33॥

Śarīraṃ Tvaṃ Śambhoḥ Śaśimihiravakṣoruhayugaṃ,
Tavātmānaṃ Manye Bhagavati Navātmānamanagham ।
Ataśśeṣaśśeṣītyayamubhayasādhāraṇatayā,
Sthitaḥ Sambandho Vāṃ Samarasaparānandaparayoḥ ॥34॥

Manastvaṃ Vyoma Tvaṃ Marudasi Marutsārathirasi,
Tvamāpastvaṃ Bhūmistvayi Pariṇatāyāṃ Na Hi Param ।
Tvameva Svātmānaṃ Pariṇamayituṃ Viśvavapuṣā,
Cidānandākāraṃ Śivayuvati Bhāvena Bibhṛṣe ॥35॥

Tavājñācakrasthaṃ Tapanaśaśikoṭidyutidharaṃ,
Paraṃ Śambhuṃ Vande Parimilitapārśvaṃ Paracitā ।
Yamārādhyan Bhaktyā Raviśaśiśucīnāmaviṣaye,
Nirāloke'loke Nivasati Hi Bhālokabhuvane ॥36॥

Viśuddhau Te Śuddhasphaṭikaviśadaṃ Vyomajanakaṃ,
Śivaṃ Seve Devīmapi Śivasamānavyavasitām ।
Yayoḥ Kāntyā Yāntyāḥ Śaśikiraṇasārūpyasaraṇevidhūtāntardhvāntā Vilasati Cakorīva Jagatī ॥37॥

Samunmīlat Saṃvit Kamalamakarandaikarasikaṃ,
Bhaje Haṃsadvandvaṃ Kimapi Mahatāṃ Mānasacaram ।
Yadālāpādaṣṭādaśaguṇitavidyāpariṇatiryadādatte Doṣād Guṇamakhilamadbhyaḥ Paya Iva ॥38॥

Tava Svādhiṣṭhāne Hutavahamadhiṣṭhāya Nirataṃ,
Tamīḍe Saṃvartaṃ Janani Mahatīṃ Tāṃ Ca Samayām ।
Yadāloke Lokān Dahati Mahati Krodhakalite,
Dayārdrā Yā Dṛṣṭiḥ Śiśiramupacāraṃ Racayati ॥39॥

Taṭittvantaṃ Śaktyā Timiraparipanthisphuraṇayā,
Sphurannānāratnābharaṇapariṇaddhendradhanuṣam ।
Tava Śyāmaṃ Meghaṃ Kamapi Maṇipūraikaśaraṇaṃ,
Niṣeve Varṣantaṃ Haramihirataptaṃ Tribhuvanam ॥40॥

Tavādhāre Mūle Saha Samayayā Lāsyaparayā,
Navātmānaṃ Manye Navarasamahātāṇḍavanaṭam ।
Ubhābhyāmetābhyāmudayavidhimuddiśya Dayayā,
Sanāthābhyāṃ Jajñe Janakajananīmajjagadidam ॥41॥

Saundaryalaharī (42-100)

Gatairmāṇikyatvaṃ Gaganamaṇibhiḥ Sāndraghaṭitaṃ,
Kirīṭaṃ Te Haimaṃ Himagirisute Kīrtayati Yaḥ ।
Sa Nīḍeyacchāyācchuraṇaśabalaṃ Candraśakalaṃ,
Dhanuḥ Śaunāsīraṃ Kimiti Na Nibadhnāti Dhiṣaṇām ॥42॥

Dhunotu Dhvāntaṃ Nastulitadalitendīvaravanaṃ,
Ghanasnigdhaślakṣṇaṃ Cikuranikurumbaṃ Tava Śive ।
Yadīyaṃ Saurabhyaṃ Sahajamupalabdhuṃ Sumanaso,
Vasantyasmin Manye Valamathanavāṭīviṭapinām ॥43॥

Tanotu Kṣemaṃ Nastava Vadanasaundaryalaharīparīvāhasrotaḥsaraṇiriva Sīmantasaraṇiḥ ।
Vahantī Sindūraṃ Prabalakabarībhāratimiradviṣāṃ Vṛndairbandīkṛtamiva Navīnārkakiraṇam ॥44॥

Arālaiḥ Svābhāvyādalikalabhasaśrībhiralakaiḥ,
Parītaṃ Te Vaktraṃ Parihasati Paṅkeruharucim ।
Darasmere Yasmin Daśanarucikiñjalkarucire,
Sugandhau Mādyanti Smaradahanacakṣurmadhulihaḥ ॥45॥

Lalāṭaṃ Lāvaṇyadyutivimalamābhāti Tava Yaddvitīyaṃ Tanmanye Makuṭaghaṭitaṃ Candraśakalam ।
Viparyāsanyāsādubhayamapi Sambhūya Ca Mithaḥ,
Sudhālepasyūtiḥ Pariṇamati Rākāhimakaraḥ ॥46॥

Bhruvau Bhugne Kiñcidbhuvanabhayabhaṅgavyasanini,
Tvadīye Netrābhyāṃ Madhukararucibhyāṃ Dhṛtaguṇam ।
Dhanurmanye Savyetarakaragṛhītaṃ Ratipateḥ,
Prakoṣṭhe Muṣṭau Ca Sthagayati Nigūḍhāntaramume ॥47॥

Ahaḥ Sūte Savyaṃ Tava Nayanamarkātmakatayā,
Triyāmāṃ Vāmaṃ Te Sṛjati Rajanīnāyakatayā ।
Tṛtīyā Te Dṛṣṭirdaradalitahemāmbujaruciḥ,
Samādhatte Sandhyāṃ Divasaniśayorantaracarīm ॥48॥

Viśālā Kalyāṇī Sphuṭarucirayodhyā Kuvalayaiḥ,
Kṛpādhārādhārā Kimapi Madhurābhogavatikā ।
Avantī Dṛṣṭiste Bahunagaravistāravijayā,
Dhruvaṃ Tattannāmavyavaharaṇayogyā Vijayate ॥49॥

Kavīnāṃ Sandarbhastabakamakarandaikarasikaṃ,
Kaṭākṣavyākṣepabhramarakalabhau Karṇayugalam ।
Amuñcantau Dṛṣṭvā Tava Navarasāsvādataralāvasūyāsaṃsargādalikanayanaṃ Kiñcidaruṇam ॥50॥

Śive Śṛṅgārārdrā Taditarajane Kutsanaparā,
Saroṣā Gaṅgāyāṃ Giriśacarite Vismayavatī । (Giriśanayane)
Harāhibhyo Bhītā Sarasiruhasaubhāgyajananī (Jayinī),
Sakhīṣu Smerā Te Mayi Jananī Dṛṣṭiḥ Sakaruṇā ॥51॥

Gate Karṇābhyarṇaṃ Garuta Iva Pakṣmāṇi Dadhatī,
Purāṃ Bhettuścittapraśamarasavidrāvaṇaphale ।
Ime Netre Gotrādharapatikulottaṃsakalike,
Tavākarṇākṛṣṭasmaraśaravilāsaṃ Kalayataḥ ॥52॥

Vibhaktatraivarṇyaṃ Vyatikaritalīlāñjanatayā,
Vibhāti Tvannetratritayamidamīśānadayite ।
Punaḥ Sraṣṭuṃ Devān Druhiṇaharirudrānuparatān,
Rajaḥ Sattvaṃ Bibhrattama Iti Guṇānāṃ Trayamiva ॥53॥

Pavitrīkartuṃ Naḥ Paśupatiparādhīnahṛdaye,
Dayāmitrairnetrairaruṇadhavalaśyāmarucibhiḥ ।
Nadaḥ Śoṇo Gaṅgā Tapanatanayeti Dhruvamamuṃ,
Trayāṇāṃ Tīrthānāmupanayasi Sambhedamanagham ॥54॥

Nimeṣonmeṣābhyāṃ Pralayamudayaṃ Yāti Jagatī,
Tavetyāhuḥ Santo Dharaṇidhararājanyatanaye ।
Tvadunmeṣājjātaṃ Jagadidamaśeṣaṃ Pralayataḥ,
Paritrātuṃ Śaṅke Parihṛtanimeṣāstava Dṛśaḥ ॥55॥

Tavāparṇe Karṇejapanayanapaiśunyacakitā,
Nilīyante Toye Niyatamanimeṣāḥ Śapharikāḥ ।
Iyaṃ Ca Śrīrbaddhacchadapuṭakavāṭaṃ Kuvalayam,
Jahāti Pratyūṣe Niśi Ca Vighaṭayya Praviśati ॥56॥

Dṛśā Drāghīyasyā Daradalitanīlotpalarucā,
Davīyāṃsaṃ Dīnaṃ Snapaya Kṛpayā Māmapi Śive ।
Anenāyaṃ Dhanyo Bhavati Na Ca Te Hāniriyatā,
Vane Vā Harmye Vā Samakaranipāto Himakaraḥ ॥57॥

Arālaṃ Te Pālīyugalamagarājanyatanaye,
Na Keṣāmādhatte Kusumaśarakodaṇḍakutukam ।
Tiraścīno Yatra Śravaṇapathamullaṅghya Vilasannapāṅgavyāsaṅgo Diśati Śarasandhānadhiṣaṇām ॥58॥

Sphuradgaṇḍābhogapratiphalitatāṭaṅkayugalaṃ,
Catuścakraṃ Manye Tava Mukhamidaṃ Manmatharatham ।
Yamāruhya Druhyatyavanirathamarkenducaraṇaṃ,
Mahāvīro Māraḥ Pramathapataye Sajjitavate ॥59॥

Sarasvatyāḥ Sūktīramṛtalaharīkauśalaharīḥ,
Pibantyāḥ Śarvāṇi Śravaṇaculukābhyāmaviralam ।
Camatkāraślāghācalitaśirasaḥ Kuṇḍalagaṇo,
Jhaṇatkāraistāraiḥ Prativacanamācaṣṭa Iva Te ॥60॥

Asau Nāsāvaṃśastuhinagirivaṃśadhvajapaṭi,
Tvadīyo Nedīyaḥ Phalatu Phalamasmākamucitam ।
Vahannantarmuktāḥ Śiśirataraniśvāsagalitaṃ,
Samṛddhyā Yattāsāṃ Bahirapi Ca Muktāmaṇidharaḥ ॥61॥

Prakṛtyā Raktāyāstava Sudati Dantacchadaruceḥ,
Pravakṣye Sādṛśyaṃ Janayatu Phalaṃ Vidrumalatā ।
Na Bimbaṃ Tadbimbapratiphalanarāgādaruṇitaṃ,
Tulāmadhyāroḍhuṃ Kathamiva Vilajjeta Kalayā ॥62॥

Smitajyotsnājālaṃ Tava Vadanacandrasya Pibatāṃ,
Cakorāṇāmāsīdatirasatayā Cañcujaḍimā ।
Ataste Śītāṃśoramṛtalaharīmamlarucayaḥ,
Pibanti Svacchandaṃ Niśi Niśi Bhṛśaṃ Kāñjikadhiyā ॥63॥

Aviśrāntaṃ Patyurguṇagaṇakathāmreḍanajapā,
Japāpuṣpacchāyā Tava Janani Jihvā Jayati Sā ।
Yadagrāsīnāyāḥ Sphaṭikadṛṣadacchacchavimayī,
Sarasvatyā Mūrtiḥ Pariṇamati Māṇikyavapuṣā ॥64॥

Raṇe Jitvā Daityānapahṛtaśirastraiḥ Kavacibhirnivṛttaiścaṇḍāṃśatripuraharanirmālyavimukhaiḥ ।
Viśākhendropendraiḥ Śaśiviśadakarpūraśakalā,
Vilīyante Mātastava Vadanatāmbūlakabalāḥ ॥65॥

Vipañcyā Gāyantī Vividhamapadānaṃ Paśupateḥ,
Tvayārabdhe Vaktuṃ Calitaśirasā Sādhuvacane ।
Tadīyairmādhuryairapalapitatantrīkalaravāṃ,
Nijāṃ Vīṇāṃ Vāṇī Niculayati Colena Nibhṛtam ॥66॥

Karāgreṇa Spṛṣṭaṃ Tuhinagiriṇā Vatsalatayā,
Girīśenodastaṃ Muhuradharapānākulatayā ।
Karagrāhyaṃ Śambhormukhamukuravṛntaṃ Girisute,
Kathaṅkāraṃ Brūmastava Cibukamaupamyarahitam ॥67॥

Bhujāśleṣānnityaṃ Puradamayituḥ Kaṇṭakavatī,
Tava Grīvā Dhatte Mukhakamalanālaśriyamiyam ।
Svataḥ Śvetā Kālāgurubahulajambālamalinā,
Mṛṇālīlālityam Vahati Yadadho Hāralatikā ॥68॥

Gale Rekhāstisro Gatigamakagītaikanipuṇe,
Vivāhavyānaddhapraguṇaguṇasaṅkhyāpratibhuvaḥ ।
Virājante Nānāvidhamadhurarāgākarabhuvāṃ,
Trayāṇāṃ Grāmāṇāṃ Sthitiniyamasīmāna Iva Te ॥69॥

Mṛṇālīmṛdvīnāṃ Tava Bhujalatānāṃ Catasṛṇāṃ,
Caturbhiḥ Saundaryaṃ Sarasijabhavaḥ Stauti Vadanaiḥ ।
Nakhebhyaḥ Santrasyan Prathamamathanādandhakaripoścaturṇāṃ Śīrṣāṇāṃ Samamabhayahastārpaṇadhiyā ॥70॥

Nakhānāmuddyotairnavanalinarāgaṃ Vihasatāṃ,
Karāṇāṃ Te Kāntiṃ Kathaya Kathayāmaḥ Kathamume ।
Kayācidvā Sāmyaṃ Bhajatu Kalayā Hanta Kamalaṃ,
Yadi Krīḍallakṣmīcaraṇatalalākṣāruṇadalam ॥71॥

Samaṃ Devi Skandadvipavadanapītaṃ Stanayugaṃ,
Tavedaṃ Naḥ Khedaṃ Haratu Satataṃ Prasnutamukham ।
Yadālokyāśaṅkākulitahṛdayo Hāsajanakaḥ,
Svakumbhau Herambaḥ Parimṛśati Hastena Jhaḍiti ॥72॥

Amū Te Vakṣojāvamṛtarasamāṇikyakutupau,
Na Sandehaspando Nagapatipatāke Manasi Naḥ ।
Pibantau Tau Yasmādaviditavadhūsaṅgarasikau,
Kumārāvadyāpi Dviradavadanakrauñcadalanau ॥73॥

Vahatyamba Stamberamadanujakumbhaprakṛtibhiḥ,
Samārabdhāṃ Muktāmaṇibhiramalāṃ Hāralatikām ।
Kucābhogo Bimbādhararucibhirantaḥ Śabalitāṃ,
Pratāpavyāmiśrāṃ Puradamayituḥ Kīrtimiva Te ॥74॥

Tava Stanyaṃ Manye Dharaṇidharakanye Hṛdayataḥ,
Payaḥpārāvāraḥ Parivahati Sārasvatamiva ।
Dayāvatyā Dattaṃ Draviḍaśiśurāsvādya Tava Yat,
Kavīnāṃ Prauḍhānāmajani Kamanīyaḥ Kavayitā ॥75॥

Harakrodhajvālāvalibhiravalīḍhena Vapuṣā,
Gabhīre Te Nābhīsarasi Kṛtasaṅgo Manasijaḥ ।
Samuttasthau Tasmādacalatanaye Dhūmalatikā,
Janastāṃ Jānīte Tava Janani Romāvaliriti ॥76॥

Yadetat Kālindītanutarataraṅgākṛti Śive,
Kṛśe Madhye Kiñcijjanani Tava Yadbhāti Sudhiyām ।
Vimardādanyo'nyaṃ Kucakalaśayorantaragataṃ,
Tanūbhūtaṃ Vyoma Praviśadiva Nābhiṃ Kuhariṇīm ॥77॥

Sthiro Gaṅgāvartaḥ Stanamukularomāvalilatākalāvālaṃ Kuṇḍaṃ Kusumaśaratejohutabhujaḥ ।
Raterlīlāgāraṃ Kimapi Tava Nābhirgirisute,
Biladvāraṃ Siddhergiriśanayanānāṃ Vijayate ॥78॥

Nisargakṣīṇasya Stanataṭabhareṇa Klamajuṣo,
Namanmūrternārītilaka Śanakaistruṭyata Iva ।
Ciraṃ Te Madhyasya Truṭitataṭinītīrataruṇā,
Samāvasthāsthemno Bhavatu Kuśalaṃ Śailatanaye ॥79॥

Kucau Sadyaḥsvidyattaṭaghaṭitakūrpāsabhidurau,
Kaṣantau Dormūle Kanakakalaśābhau Kalayatā ।
Tava Trātuṃ Bhaṅgādalamiti Valagnaṃ Tanubhuvā,
Tridhā Naddhaṃ Devi Trivali Lavalīvallibhiriva ॥80॥

Gurutvaṃ Vistāraṃ Kṣitidharapatiḥ Pārvati Nijānnitambādācchidya Tvayi Haraṇarūpeṇa Nidadhe ।
Ataste Vistīrṇo Gururayamaśeṣāṃ Vasumatīṃ,
Nitambaprāgbhāraḥ Sthagayati Laghutvaṃ Nayati Ca ॥81॥

Karīndrāṇāṃ Śuṇḍān Kanakakadalīkāṇḍapaṭalīmubhābhyāmūrubhyāmubhayamapi Nirjitya Bhavatī ।
Suvṛttābhyāṃ Patyuḥ Praṇatikaṭhinābhyāṃ Girisute,
Vijigye Jānubhyāṃ Vibudhakarikumbhadvayamasi ॥82॥

Parājetuṃ Rudraṃ Dviguṇaśaragarbhau Girisute,
Niṣaṅgau Jaṅghe Te Viṣamaviśikho Bāḍhamakṛta ।
Yadagre Dṛśyante Daśaśaraphalāḥ Pādayugalīnakhāgracchadmānaḥ Suramakuṭaśāṇaikaniśitāḥ ॥83॥

Śrutīnāṃ Mūrdhāno Dadhati Tava Yau Śekharatayā,
Mamāpyetau Mātaḥ Śirasi Dayayā Dhehi Caraṇau ।
Yayoḥ Pādyaṃ Pāthaḥ Paśupatijaṭājūṭataṭinī,
Yayorlākṣālakṣmīraruṇaharicūḍāmaṇiruciḥ ॥84॥

Namovākaṃ Brūmo Nayanaramaṇīyāya Padayostavāsmai Dvandvāya Sphuṭarucirasālaktakavate ।
Asūyatyatyantaṃ Yadabhihananāya Spṛhayate,
Paśūnāmīśānaḥ Pramadavanakaṅkelitarave ॥85॥

Mṛṣā Kṛtvā Gotraskhalanamatha Vailakṣyanamitaṃ,
Lalāṭe Bhartāraṃ Caraṇakamale Tāḍayati Te ।
Cirādantaḥśalyaṃ Dahanakṛtamunmūlitavatā,
Tulākoṭikvāṇaiḥ Kilikilitamīśānaripuṇā ॥86॥

Himānīhantavyaṃ Himagirinivāsaikacaturau,
Niśāyāṃ Nidrāṇaṃ Niśi Caramabhāge Ca Viśadau ।
Varaṃ Lakṣmīpātraṃ Śriyamatisṛjantau Samayināṃ,
Sarojaṃ Tvatpādau Janani Jayataścitramiha Kim ॥87॥

Padaṃ Te Kīrtīnāṃ Prapadamapadaṃ Devi Vipadāṃ,
Kathaṃ Nītaṃ Sadbhiḥ Kaṭhinakamaṭhīkarparatulām ।
Kathaṃ Vā Bāhubhyāmupayamanakāle Purabhidā,
Yadādāya Nyastaṃ Dṛṣadi Dayamānena Manasā ॥88॥

Nakhairnākastrīṇāṃ Karakamalasaṅkocaśaśibhistarūṇāṃ Divyānāṃ Hasata Iva Te Caṇḍi Caraṇau ।
Phalāni Svaḥsthebhyaḥ Kisalayakarāgreṇa Dadatāṃ,
Daridrebhyo Bhadrāṃ Śriyamaniśamahnāya Dadatau ॥89॥

Dadāne Dīnebhyaḥ Śriyamaniśamāśānusadṛśīmamandaṃ Saundaryaprakaramakarandam Vikirati ।
Tavāsmin Mandārastabakasubhage Yātu Caraṇe,
Nimajjanmajjīvaḥ Karaṇacaraṇaḥ Ṣaṭcaraṇatām ॥90॥

Padanyāsakrīḍāparicayamivārabdhumanasaḥ,
Skhalantaste Khelaṃ Bhavanakalahaṃsā Na Jahati ।
Atasteṣāṃ Śikṣāṃ Subhagamaṇimañjīraraṇitacchalādācakṣāṇaṃ Caraṇakamalaṃ Cārucarite ॥91॥

Gatāste Mañcatvaṃ Druhiṇaharirudreśvarabhṛtaḥ,
Śivaḥ Svacchacchāyāghaṭitakapaṭapracchadapaṭaḥ ।
Tvadīyānāṃ Bhāsāṃ Pratiphalanarāgāruṇatayā,
Śarīrī Śṛṅgāro Rasa Iva Dṛśāṃ Dogdhi Kutukam ॥92॥

Arālā Keśeṣu Prakṛtisaralā Mandahasite,
Śirīṣābhā Citte Dṛṣadupalaśobhā Kucataṭe ।
Bhṛśaṃ Tanvī Madhye Pṛthururasijārohaviṣaye,
Jagattrātuṃ Śambhorjayati Karuṇā Kācidaruṇā ॥93॥

Kalaṅkaḥ Kastūrī Rajanikarabimbaṃ Jalamayaṃ,
Kalābhiḥ Karpūrairmarakatakaraṇḍaṃ Nibiḍitam ।
Atastvadbhogena Pratidinamidaṃ Riktakuharaṃ,
Vidhirbhūyo Bhūyo Nibiḍayati Nūnaṃ Tava Kṛte ॥94॥

Purārāterantaḥpuramasi Tatastvaccaraṇayoḥ,
Saparyāmaryādā Taralakaraṇānāmasulabhā ।
Tathā Hyete Nītāḥ Śatamakhamukhāḥ Siddhimatulāṃ,
Tava Dvāropāntasthitibhiraṇimādyābhiramarāḥ ॥95॥

Kalatraṃ Vaidhātraṃ Katikati Bhajante Na Kavayaḥ,
Śriyo Devyāḥ Ko Vā Na Bhavati Patiḥ Kairapi Dhanaiḥ ।
Mahādevaṃ Hitvā Tava Sati Satīnāmacarame,
Kucābhyāmāsaṅgaḥ Kuravakatarorapyasulabhaḥ ॥96॥

Girāmāhurdevīṃ Druhiṇagṛhiṇīmāgamavido,
Hareḥ Patnīṃ Padmāṃ Harasahacarīmadritanayām ।
Turīyā Kāpi Tvaṃ Duradhigamaniḥsīmamahimā,
Mahāmāyā Viśvaṃ Bhramayasi Parabrahmamahiṣi ॥97॥

Kadā Kāle Mātaḥ Kathaya Kalitālaktakarasaṃ,
Pibeyaṃ Vidyārthī Tava Caraṇanirṇejanajalam ।
Prakṛtyā Mūkānāmapi Ca Kavitākāraṇatayā,
Kadā Dhatte Vāṇīmukhakamalatāmbūlarasatām ॥98॥

Sarasvatyā Lakṣmyā Vidhiharisapatno Viharate,
Rateḥ Pātivratyaṃ Śithilayati Ramyeṇa Vapuṣā ।
Ciraṃ Jīvanneva Kṣapitapaśupāśavyatikaraḥ,
Parānandābhikhyam Rasayati Rasaṃ Tvadbhajanavān ॥99॥

Pradīpajvālābhirdivasakaranīrājanavidhiḥ,
Sudhāsūteścandropalajalalavairarghyaracanā ।
Svakīyairambhobhiḥ Salilanidhisauhityakaraṇaṃ,
Tvadīyābhirvāgbhistava Janani Vācāṃ Stutiriyam ॥100॥

॥ Iti Śrīmatparamahaṃsaparivrājakācāryasya Śrīgovindabhagavatpūjyapādaśiṣyasya
Śrīmacchaṅkarabhagavataḥ Kṛtau Saundaryalaharī Sampūrṇā ॥

॥ Oṃ Tatsat ॥