मनोबुद्ध्यहंकारचित्तानि नाहं, न च श्रोत्रजिह्वे न च घ्राणनेत्रे ।
न च व्योमभूमिर्न तेजो न वायुः, चिदानंदरूपः शिवोऽहम् शिवोऽहम् ॥१॥

न च प्राणसंज्ञो न वै पञ्चवायुः, न वा सप्तधातुर्न वा पञ्चकोशः । 
न वाक्पाणिपादं न चोपस्थपायू, चिदानंदरूपः शिवोऽहम् शिवोऽहम् ॥२॥ 

न मे द्वेषरागौ न मे लोभमोहौ, मदो नैव मे नैव मात्सर्यभावः । 
न धर्मो न चार्थो न कामो न मोक्षः, चिदानंदरूपः शिवोऽहम् शिवोऽहम् ॥३॥

न पुण्यं न पापं न सौख्यं न दुःखं, न मन्त्रो न तीर्थं न वेदा न यज्ञः । 
अहं भोजनं नैव भोज्यं न भोक्ता, चिदानंदरूपः शिवोऽहम् शिवोऽहम् ॥४॥

न मे मृत्युशङ्का न मे जातिभेदः, पिता नैव मे नैव माता न जन्म । 
न बन्धुर्न मित्रं गुरुर्नैव शिष्यः, चिदानंदरूपः शिवोऽहम् शिवोऽहम् ॥५॥

अहं निर्विकल्पो निराकाररूपो, विभुत्वाच्च सर्वत्र सर्वेन्द्रियाणाम् ।
सदा मे समत्वं न मुक्तिर्न बन्धः, चिदानंदरूपः शिवोऽहम् शिवोऽहम् ॥६॥