जय हनुमान ज्ञान गुण सागर । जय कपीश तिहुँ लोक उजागर ॥
रामदूत अतुलित बलधामा । अंजनि पुत्र पवनसुत नामा ॥
महावीर विक्रम बजरंगी । कुमति निवार सुमति के संगी ॥ 
कंचन बरण विराज सुबेशा । कानन कुण्डल कुंचित केशा ॥ 
हाथ बज्र औ ध्वजा बिराजै । कांधे मूंज जनेऊ साजै ॥ 
शंकरसुवन केशरी नन्दन । तेज प्रताप महा जग वंदन ॥ 
विद्यावान गुणी अति चातुर । राम काज करिबे को आतुर ॥ 
प्रभु चरित्र सुनिवे को रसिया । रामलखन सीता मन बसिया ॥ 
सूक्ष्मरूपधरि सियहिं दिखावा । विकट रूपधरि लंक जरावा ॥ 
भीम रूप धरि असुर संहारे । रामचन्द्र के काज संवारे ॥ 
लाय संजीवन लखन जियाये । श्री रघुबीर हरषि उर लाये ॥
रघुपति कीन्हीं बहुत बड़ाई । तुम मम प्रिय भरतहि सम भाई ॥
सहस बदन तुम्हरो यश गावैं । अस कहि श्रीपति कण्ठ लगावैं ॥ 
सनकादिक ब्रह्मादि मुनीशा । नारद शारद सहित अहीशा ॥
यम कुबेर दिक्पाल जहांते । कवि कोविद कहि सकैं कहांते ॥ 
तुम उपकार सुग्रीवही कीन्हा । राम मिलाय राजपद दीन्हा ॥ 
तुम्हरो मंत्र विभीषण माना । लंकेश्वर भय सब जग जाना ॥ 
युग सहस्त्र योजन पर भानू । लील्यो ताहि मधुर फल जानू ॥ 
प्रभु मुद्रिका मेलि मुख माहीं । जलधि लांघि गये अचरज नाहीं ॥ 
दुर्गम काज जगत के जेते। सुगम अनुग्रह तुम्हरे तेते ॥
राम दुवारे तुम रखवारे । होत न आज्ञा बिन पैसारे ॥ 
सब सुख लहैं तुम्हारी सरना । तुम रक्षक काहू को डरना ॥
आपन तेज सम्हारो आपै । तीनों लोक हांकते कांपै ॥ 
भूत पिशाच निकट नहिं आवैं । महावीर जब नाम सुनावैं ॥
नाशै रोग हरै सब पीरा । जपत निरन्तर हनुमत बीरा ॥ 
संकट से हनुमान छुड़ावे । मन क्रम बचन ध्यान जो लावैं ॥ 
सब पर राम तपस्वी राजा । तिनके काज सकल तुम साजा ॥ 
और मनोरथ जो कोई लावै । सोई अमित जीवन फल पावै ॥
चहुँ ओर प्रताप तुम्हारा । है परसिद्ध जगत उजियारा ॥
साधु संत के तुम रखवारे । असुर निकंदन राम दुलारे ॥ 
अष्टसिद्धि नव निधि के दाता । अस वर दीन जानकी माता ॥ 
राम रसायन तुम्हारे पासा । सदा रहो रघुपति के दासा ॥ 
तुम्हरे भजन राम को भावै । जन्म जन्म के दुःख बिसरावै ॥ 
अन्त काल रघुपति पुर जाई । जहाँ जन्म हरिभक्त कहाई ॥ 
और देवता चित्त न धरई । हनुमत सेई सर्व सुख करई ॥ 
संकट हटै मिटै सब पीरा । जो सुमिरै हनुमत बलबीरा ॥ 
जै जै हनुमान गोसांई । कृपा करहु गुरूदेव की नाई ॥
यह शत बार पाठ कर जोई । छूटहिं बन्दि महासुख होई ॥ 
जो यह पढ़े हनुमान चालिसा । होय सिद्धी साखी गौरीसा ॥ 
तुलसीदास सदा हरि चेरा । कीजै नाथ हृदय महं डेरा ॥ 
दोहा - पवनतनय संकट हरन, मंगल मूरति रूप ॥
रामलखन सीता सहित, हृदय बसहु सुरभूप ॥